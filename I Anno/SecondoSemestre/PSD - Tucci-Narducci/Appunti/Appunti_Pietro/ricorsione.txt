RICORSIONE

Un record di attivazione è una struttura dati creata dinamicamente quando viene invocata una funzione,
permane durante tutta la sua esecuzione e viene deallocato al termine del processo.
Ad ogni singola funzione è associato un record di una certa grandezza, calcolabile a priori, ed
ogni funzione ha un record di attivazione di dimensione diversa dalle altre.
In esso troviamo i parametri formali, le variabili locali, l'indirizzo di ritorno, che indica
il punto in cui tornare nel codice della funzione chiamante (detta cliente), un link dinamico DL,
che collega questo record al record del cliente, e infine l'indirizzo del codice della funzione,
cioè un puntatore alla prima istruzione del corpo.
Funzioni che chiamano altre funzioni originano una sequenza di record di attivazione, i quali
vengono gestiti come uno stack: allocati secondo l'ordine delle chiamate e deallocati in ordine inverso.

Una funzione matematica è definita ricorsivamente quando nella sua definizione compare un riferimento a
se stessa e si basa sul principio di induzione matematica: dimostrata una proprietà per il caso base,
si può ipotizzare che essa valga per un n generico e si dimostra che vale anche per il successivo n + 1,
in tal modo la proprietà varrà per ogni n.
Per risolvere un problema ricorsivamente, bisogna identificare il caso base e poi esprimere la soluzione
del generico caso n in termini dei casi precedenti.
Un programma ricorsivo chiama direttamente o indirettamente se stesso e gestisce le chiamate tramite record.
Si ha ricorsione non lineare quando ogni invocazione del servitore comporta due nuove chiamate ricorsive.
Con la ricorsione il risultato viene calcolato "a ritroso", cioè creato a partire dalla fine:
giunti al caso base con l'ultima chiamata "si risale" calcolando i risultati parziali per giungere infine a quello finale.

Usando un processo iterativo, invece, si ottiene un risultato intermedio ad ogni singolo passo,
motivo per cui il risultato viene costruito "in avanti".
È possibile eseguire processi iterativi anche tramite funzioni ricorsive, operando una modifica:
viene usata una variabile accumulatore da usare per esprimere in ogni istante il valore corrente.

Una ricorsione che realizza un processo iterativo è una ricorsione apparente detta ricorsione tail,
in cui prima si svolgono i calcoli e dopo avviene la chiamata ricorsiva al solo scopo di proseguire la computazione.
Il corpo del ciclo non viene cambiato, ma entra all'interno di un if che termina con una chiamata ricorsiva tail.
In questo metodo il risultato è costruito in avanti: ogni passo decompone, calcola e porta avanti un risultato
parziale e al termine si riporta indietro fino al cliente il risultato ottenuto.

Le ricorsioni richiedono un notevole sovraccarico per il sistema viste le continue chiamate a funzione,
ma sono preferibili per esprimere algoritmi o strutture dati che hanno una natura ricorsiva, poiché
risultano più naturali rispetto agli algoritmi iterativi.